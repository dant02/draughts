Výchozí situace
• Každý hráč má k dispozici 4 parašutisty v týlu soupeře a 8 běžných kamenů, rozestavení kamenů 
je znázorněno na obrázku.
• Na tahu je bílý hráč.

Průběh hry
• Obyčejný kámen se může pohybovat o jedno pole diagonálně vpřed, ortogonální pohyb ani pohyb 
diagonálně vzad není běžným kamenům dovolen.
• Pokud se obyčejný kámen dostane na konci svého tahu na poslední (resp. první) řadu hrací desky,
 mění se na dámu.
• Dáma se pohybuje všemi diagonálními směry o libovolný volný polí.
• Zajímání soupeřových kamenů (obyčejných i dam) se provádí skákáním jako v klasické dámě a to pouze
 ve směrech pohybu daného kamene (dáma smí skákat ve všech diagonálních směrech, obyčejný kámen pouze
 diagonálně vpřed).
• Obyčejný kámen smí přeskočit soupeřův kámen, který se nachází na sousedním poli, a dopadnout na volné
 pole bezprostředně za přeskočeným kamenem. Přeskočený kámen je odstraněn z desky.
• Dáma smí při skoku přeskočit libovolný počet volných polí, zajímanou soupeřovu figurku a dopadnout
 na libovolné volné pole za ní ve směru skoku.
• Vícenásobné skoky jsou dovoleny.
• Skákání je povinné. Pokud je možné po přeskočení figury soupeře pokračovat ve vícenásobném skoku,
 je hráč povinen tuto možnost využít.
• Jediný dovolený tah parašutisty je přeskočení soupeřovy figurky v diagonálních směrech vzad. Po takovémto
 přeskoku se parašutista mění na obyčejný kámen.
• Vícenásobné skoky parašutistou jsou dovoleny, všechny dílčí skoky musí být provedeny ve směrech
 diagonálně vzad. Také na parašutisty se vztahuje povinnost skákat, dokud je to možné. 
• Proměna parašutisty v obyčejný kámen ukončí tah. Není možné po proměně pokračovat ve skoku jako
 s obyčejným kamenem. 

Konec hry
• Vítězem se stává hráč, který odstraní z desky (nebo zablokuje) všechny soupeřovy kameny. 
• Pokud po dobu 30 tahů (60 půltahů) nebyla přeskočená žádná figura, končí hra remízou. 